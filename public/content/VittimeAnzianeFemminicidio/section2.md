Le donne anziane, nonostante l'età e la presunta debolezza le rendano vittime ideali secondo alcune teorie criminologiche (per esempio quella di Nils Christie nel suo "The Ideal Victim") sono invece spesso escluse dallo status di vittima legittima a causa di pregiudizi culturali. In aggiunta alla misoginia quotidiana, subiscono "invisibilità, svalutazione e derisione," come riporta al [Guardian] Karen Ingala Smith, direttrice esecutiva di Nia, associazione londinese contro gli abusi domestici. L'età della vittima è un perno sul quale si innesca un meccanismo atto a negare che il decesso sia un atto violento e per giustificare in qualche modo l'autore del crimine. 

- Uno degli ingranaggi di tale meccanismo è l'aspettativa della morte: spesso le morti sospette delle donne anziane vengono facilmente ignorate o liquidate. Come osservato dalla criminologa Jane Monckton Smith sul [Guardian] "Se vuoi farla franca con un omicidio, uccidi qualcuno che ci si aspetta che muoia". 
- Un secondo ingranaggio è l'erronea classificazione della violenza: i crimini contro le donne anziane sono spesso trattati come abusi sugli anziani, anziché essere riconosciuti come femminicidi[Guardian]. 
- Il terzo ingranaggio può essere identificato con la giustificazione del colpevole: come osservato da --Formazione Continua sulla Violenza (FCV)--, la ricostruzione mediatica è spesso banalizzata o mitigata con l'uso eccessivo di concetti come "litigio", "amore" e "malattia", tanto più se la vittima soffriva di problemi di salute cronici, demenza, Alzheimer, scarsa mobilità. In alcuni casi, come osservato in una ricerca dell'Indiana University --"How Ageist and Sexist Framing Is Used in Turkish Media To Normalize Femicide: A Content Analysis"-- si è arrivati a parlare di "mercy killing", cioè di omicidio per pietà, suggerendo che l'evento fosse accettabile e addirittura un sollievo per la vittima. 
A tutto questo, si deve aggiungere l'esclusione visiva delle vittime più anziane, sottorappresentate rispetto agli autori dei reati maschi --Indiana University--, anche per via dell'esclusione digitale degli anziani, ragion per cui spesso le loro foto sono tratte da documenti di identificazione istituzionali (anziché dai social media, come avviene per le vittime più giovani) con espressioni neutre e bassa risoluzione, rendendole peraltro facili da dimenticare. --Indiana University--

Questo meccanismo causa la versione ageista della "sindrome da donna bianca scomparsa" (Missing white woman syndrome) che nella sua accezione tipica si riferisce alla sproporzionalità di copertura mediatica dei casi in cui sia scomparsa una donna bianca rispetto a quelli in cui la vittima sia una donna non bianca. Qui possiamo considerare una declinazione ageista di tale "sindrome" e valutare se esista uno sbilanciamento dei media italiani nella copertura giornalistica dei casi di femminicidio a seconda dell'età della vittima. 

**Come ho condotto l'analisi**

Per verificare questa disparità, ho esaminato 200 casi dai 629 omicidi documentati nel database di NUDM, selezionati per rappresentare proporzionalmente le diverse fasce d'età: 66 vittime fino a 35 anni, 66 tra 36 e 64 anni, e 68 over 65. 

Per ciascun caso, attraverso tecniche di scraping automatico, ho cercato il nome completo della vittima sui siti di Repubblica e Corriere della Sera, utilizzando i motori di ricerca interni (con ricerca esatta tra virgolette) e verificando i risultati tramite Google site-search. Ho contato il numero totale di articoli dedicati a ciascuna vittima su entrambe le testate.

Questa metodologia ha dei limiti: i motori di ricerca interni potrebbero non indicizzare articoli più vecchi o dietro paywall rigorosi, fornendo quindi una stima conservativa. Tuttavia, eventuali limitazioni tecniche riguarderebbero uniformemente tutte le fasce d'età, rendendo il confronto valido. Si tratta di un'analisi esplorativa che rivela un pattern preoccupante meritevole di approfondimento con dati più estesi.