Le donne anziane, nonostante l'età e la presunta debolezza le rendano vittime ideali secondo alcune teorie sociologiche (per esempio quella di Nils Christie nel suo "The Ideal Victim") sono invece spesso escluse dallo status di vittima legittima a causa di pregiudizi culturali. In aggiunta alla misoginia quotidiana, subiscono "invisibilità, svalutazione e derisione," come riporta al [Guardian] Karen Ingala Smith, direttrice esecutiva di Nia, associazione londinese contro gli abusi domestici. L'età della vittima è un perno sul quale si innesca un meccanismo atto a negare che il decesso sia frutto di violenza e per giustificare in qualche modo l'autore del crimine. 

Uno degli ingranaggi di tale meccanismo è l'**aspettativa della morte**: spesso le morti sospette delle donne anziane vengono facilmente ignorate o liquidate. Come osservato dalla criminologa Jane Monckton Smith sul [Guardian](https://www.theguardian.com/society/2021/mar/07/end-femicide-278-dead-the-hidden-scandal-of-older-women-killed-by-men), "Se vuoi farla franca con un omicidio, uccidi qualcuno che ci si aspetta che muoia". 

Un secondo ingranaggio è l'**erronea classificazione della violenza**: i crimini contro le donne anziane sono spesso trattati come abusi sugli anziani, anziché essere riconosciuti come [femminicidi](https://www.theguardian.com/society/2021/mar/07/end-femicide-278-dead-the-hidden-scandal-of-older-women-killed-by-men). 

Il terzo ingranaggio può essere identificato con la **giustificazione del colpevole**: come osservato da *Formazione Continua sulla Violenza* ([FCV](https://www.formazionecontinuaviolenza.it/2024/09/09/femminicidi-piu-di-65-anni-mogli-o-madri-le-anziane-non-sono-vittime-di-serie-b)), la ricostruzione mediatica è spesso banalizzata o mitigata con l'uso eccessivo di concetti come "litigio", "amore" e "malattia", tanto più se la vittima soffriva di problemi di salute cronici, demenza, Alzheimer, scarsa mobilità. In alcuni casi, come osservato in una [ricerca](https://ijoc.org/index.php/ijoc/article/view/16919) dell'Indiana University si è arrivati a parlare di *mercy killing*, cioè di omicidio per pietà, suggerendo che l'evento fosse accettabile e addirittura un sollievo per la vittima. 

A tutto questo, si deve aggiungere l'**esclusione visiva** delle vittime più anziane, [sottorappresentate](https://ijoc.org/index.php/ijoc/article/view/16919) rispetto agli autori dei reati maschi, anche per via dell'**esclusione digitale** degli anziani, ragion per cui spesso le loro foto sono tratte da documenti di identificazione istituzionali (anziché dai social media, come avviene per le vittime più giovani) con espressioni neutre e bassa risoluzione, rendendole peraltro facili da dimenticare.

Questo meccanismo causa la versione ageista della "sindrome da donna bianca scomparsa" (*Missing white woman syndrome*) che nella sua accezione tipica si riferisce alla sproporzionalità di copertura mediatica dei casi in cui sia scomparsa una donna bianca rispetto a quelli in cui la vittima sia una donna non bianca. Qui possiamo considerare una declinazione ageista di tale fenomeno e valutare se esista uno sbilanciamento dei media italiani nella copertura giornalistica dei casi di femminicidio a seconda dell'età della vittima. 

Per verificare questa disparità, si sono presi in esame **200** dei 629 omicidi documentati nel database di NUDM. Per ciascun caso, si è cercato il nome completo della vittima sui siti di [Repubblica](https://www.repubblica.it/ricerca/) e [Corriere della Sera](https://www.corriere.it/ricerca). 