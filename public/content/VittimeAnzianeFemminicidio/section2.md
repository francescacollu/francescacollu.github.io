Questi dati sembrano collidere con la percezione che si ha quando si legge un quotidiano italiano: la sensazione è che le vittime anziane spariscano dal racconto mediatico sui femminicidi. Per verificare se questa disparità è reale, si sono presi in esame **200** dei 629 omicidi documentati nel database di NUDM. Per ciascun caso, si è cercato il nome completo della vittima sui siti di [Repubblica](https://www.repubblica.it/ricerca/) e [Corriere della Sera](https://www.corriere.it/ricerca). 

L'analisi della copertura mediatica di questi 200 casi sulle due principali testate nazionali (Corriere della Sera e La Repubblica) conferma il sospetto: le vittime con meno di 35 anni hanno ricevuto una copertura mediana di 9 articoli ciascuna, le vittime tra 36 e 64 anni 4 articoli, mentre le vittime con più di 65 anni ne hanno ricevuti in mediana appena 3. **Un divario di 3 volte tra giovani e anziane**. 