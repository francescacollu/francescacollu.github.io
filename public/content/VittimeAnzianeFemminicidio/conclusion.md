**Nota metodologica**

Allo stato attuale, non esiste un database istituzionale con dati dettagliati sui femminicidi consultabile dai cittadini. Il Ministero dell'Interno mette a disposizione trimestralmente dati aggregati (cioè si hanno informazioni generali sul numero di omicidi, sulla relazione tra vittima e omicida, e sul numero di vittime di genere femminile, ma nessun altro dettaglio, come per esempio l'età o la città in cui si è perpetrato il crimine) con i relativi report, e l'ISTAT produce importanti resoconti sulla violenza di genere nella società italiana. Una fonte non primaria ma preziosa, frutto del lavoro volontario di tante persone, la fornisce l'*Osservatorio Femminicidi Lesbicidi Transcidi* (FLT) di NUDM. Quest'associazione riporta nel suo [sito](https://osservatorionazionale.nonunadimeno.net/) un dettagliato archivio con i dati di **692 casi di violenza patriarcale avvenuti tra Gennaio 2020 e Ottobre 2025, di cui 629 omicidi confermati**. 

La raccolta dati è in continuo aggiornamento: i membri dell'associazione monitorano "le **cronache locali** più volte al giorno, sia per individuare nuove segnalazioni che per monitorare le informazioni presenti sulle segnalazioni precedenti," dice Federica, di NUDM. "In alcuni casi le informazioni ci arrivano tramite le segnalazioni dei **nodi territoriali di NUDM** o delle **persone vicine** alla donna o persona uccisa o **sopravvissuta al tentativo di uccisione** per violenza patriarcale."

L'analisi è stata condotta esaminando 200 casi dei 629 omicidi documentati nel database di NUDM, selezionati per rappresentare proporzionalmente le diverse fasce d'età: 66 vittime fino a 35 anni, 66 tra 36 e 64 anni, e 68 over 65. 

Per ciascun caso, si è fatto scraping del nome completo della vittima sui siti di Repubblica e Corriere della Sera, utilizzando in particolare i motori di ricerca interni, per poi verificare qualitativamente i risultati tramite Google site-search.

Questa metodologia ha dei limiti: i motori di ricerca interni potrebbero non indicizzare articoli più vecchi o dietro paywall rigorosi, fornendo quindi una stima conservativa. Tuttavia, eventuali limitazioni tecniche riguarderebbero uniformemente tutte le fasce d'età, rendendo il confronto valido. Si tratta di un'analisi esplorativa che rivela un pattern preoccupante meritevole di approfondimento con dati più estesi.

I 200 omicidi esaminati rappresentano un campione statisticamente significativo (test di Kruskal-Wallis: H = 24,85, p < 0,001) che permette di trarre conclusioni affidabili sulle disparità di copertura. Gli archivi di NUDM sono preziosi perché derivano da un lavoro di attivismo attento, come quello di altre realtà importanti sul territorio italiano, ma non possono supplire interamente alle mancanze delle fonti istituzionali. 

Abbiamo urgente bisogno che il Ministero dell'Interno pubblichi dati disaggregati, dettagliati e verificabili sulla violenza di genere in Italia. Chiediamo un cambiamento di rotta qui: [https://change.org/dativiolenzadigenere](https://change.org/dativiolenzadigenere).