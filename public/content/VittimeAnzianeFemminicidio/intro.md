Concetta Di Pasquale è stata uccisa a bastonate dal marito all'età di 79 anni. Poco prima di morire ha rivelato ai carabinieri di avere subito violenze durante i suoi ultimi 50 anni. Una storia di maltrattamenti e silenzi che non ha trovato **neanche una menzione** nei due principali quotidiani nazionali italiani, La Repubblica e il Corriere della Sera. 

In Italia, **un terzo delle donne vittime di femminicidio ha più di 65 anni**. Ma nell'immaginario collettivo e nella copertura mediatica, queste vite rimangono spesso nell'ombra.

Allo stato attuale, non esiste un database istituzionale con dati dettagliati sui femminicidi consultabile dai cittadini. Il Ministero dell'Interno mette a disposizione trimestralmente dati aggregati (cioè si hanno informazioni generali sul numero di omicidi, sulla relazione tra vittima e omicida, e sul numero di vittime di genere femminile, ma nessun altro dettaglio, come per esempio l'età o la città in cui si è perpetrato il crimine) con i relativi report, e l'ISTAT produce importanti resoconti sulla violenza di genere nella società italiana. Una fonte non primaria ma preziosa, frutto del lavoro volontario di tante persone, la fornisce l'Osservatorio Femminicidi Lesbicidi Transcidi (FLT) di Non Una Di Meno (NUDM). Quest'associazione riporta nel suo [sito](https://osservatorionazionale.nonunadimeno.net/) un dettagliato archivio con i dati di **692 casi di violenza patriarcale avvenuti tra Gennaio 2020 e Ottobre 2025, di cui 629 omicidi confermati**. 

La raccolta dati è in continuo aggiornamento: i membri dell'associazione monitorano "le **cronache locali** più volte al giorno, sia per individuare nuove segnalazioni che per monitorare le informazioni presenti sulle segnalazioni precedenti," dice Federica, di NUDM. "In alcuni casi le informazioni ci arrivano tramite le segnalazioni dei **nodi territoriali di NUDM** o delle **persone vicine** alla donna o persona uccisa o **sopravvissuta al tentativo di uccisione** per violenza patriarcale."

Sulla base dei dati forniti da NUDM, concentrandoci sui **629 omicidi avvenuti tra Gennaio 2020 e Ottobre 2025**, è possibile osservare la distribuzione per gruppi anagrafici. Il 34% delle vittime ha più di 65 anni. Una vittima di femminicidio su tre è cioè una **donna anziana**.